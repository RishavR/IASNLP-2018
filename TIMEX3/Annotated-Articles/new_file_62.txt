http://www.jagran.com//uttar-pradesh/pratapgarh-20-thousand-rupees-drawn-from-atm-card-of-pac-jawan-17109961.html?src=Topic-ART-rupee
Publish Date:Tue, 28 Nov 2017 03:00 AM (IST) | Updated Date:Tue, 28 Nov 2017 03:00 AM (IST)
 जासं, प्रतापगढ़ : शहर के राजापाल टंकी चौराहा के पास स्थित यूनियन बैंक के एटीएम बूथ में खड़े पीएसी के जवान के एटीएम कार्ड से दो शातिर 20 हजार रुपये निकाल ले गए। इस मामले की शिकायत एसपी से की गई है। एसपी के आदेश पर दो अज्ञात के खिलाफ मुकदमा दर्ज किया गया है। देवरिया जिले के कतराती गांव निवासी राकेश कुमार मिश्र पुत्र स्वर्गीय मोहन मिश्र 20वीं वाहिनी पीएसी आजमगढ़ में तैनात हैं। इन दिनों उनकी ड्यूटी जिला जज के यहां लगी है। वह चार अक्टूबर को पैसा निकालने यूनियन बैंक के एटीएम बूथ पर पहुंचे। वहां दो लड़के खड़े थे। जैसे ही उन्होंने एटीएम कार्ड लगाया, पीछे खड़े युवक ने कोई बटन दबा दिया, इससे पैसा नहीं निकला।इसके बाद दोनों युवकों ने उन्हें पीछे कर दिया और उनके एटीएम से 20 हजार रुपये निकाल लिए। इसके बाद दोनों युवक चले गए। इस बीच एटीएम से पर्ची निकली तो उन्हें खाते से 20 हजार रुपये निकलने की जानकारी हुई। राकेश का कहना है कि उन्होंने कोतवाली में तहरीर दिया, लेकिन पुलिस ने कोई कार्रवाई नहीं की। सोमवार को राकेश ने एसपी से शिकायत की। राकेश का कहना है कि एटीएम से पैसा निकालने के मामले में दो दिन पहले कौशांबी में जो दोनों युवक पकड़े गए हैं, आशंका है कि उन दोनों युवकों ने ही उनके खाते से पैसा निकाला है। इस मामले में पुलिस ने दो अज्ञात के खिलाफ मुकदमा दर्ज किया है।