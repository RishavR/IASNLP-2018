http://www.jagran.com//haryana/bhiwani-three-lakh-rupees-by-lashing-with-tractor-driver-17116038.html?src=Topic-ART-rupee
Publish Date:Wed, 29 Nov 2017 03:00 AM (IST) | Updated Date:Wed, 29 Nov 2017 03:00 AM (IST)
 संवाद सहयोगी, तोशाम:  क्षेत्र के गांव सुंगरपुर के समीप स्विफ्ट गाड़ी में सवार तीन अज्ञात युवकों ने ट्रैक्टर चालक से मारपीट कर तीन लाख रुपये छीन कर फरार हो गए। ट्रैक्टर चालक ने घटना की शिकायत पुलिस में की। तोशाम पुलिस ने मामला दर्जकर कार्यवाही शुरू कर दी है।  पुलिस को दी शिकायत में गांव ढाणी माहू निवासी सुमेर ने बताया कि वह गांव सुंगरपुर स्थित जगदीश के मुर्गी फार्म से तीन लाख रुपये लेकर ढाणी माहू जा रहा था। मुर्गी फार्म मालिक जगदीश ने उसे ढाई लाख रुपये ढाणी माहू स्थित पेट्रोल पंप पर देने के लिए कहा था, जिन्हें ट्रैक्टर की छतरी में लगी जेब में रखे हुए थे और 50000 उसके स्वयं के थे जो उसने अपनी जेब में रखे हुए थे। वह मुर्गी फार्म से थोड़ी ही दूरी पर चला था कि पीछे से एक स्विफ्ट डिजायर कार ने साइड मांगी। जब उसने साइड दी तो कार में सवार तीन व्यक्तियों ने कार को उसके ट्रैक्टर के आगे लगा दिया और उसके साथ मारपीट करने लगे व उसके पास रखे तीन लाख रुपये छीनकर ढाणी माहू की तरफ फरार हो गए। पीड़ित ने इसकी शिकायत तोशाम पुलिस में की। पुलिस ने पीड़ित की शिकायत पर तीन अज्ञात लोगों के खिलाफ मामला दर्ज कर कार्रवाई शुरू कर दी है।