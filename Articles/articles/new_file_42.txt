http://www.jagran.com//punjab/chandigarh-suo-moto-against-bains-brothers-in-punjab-assembly-ij-35-lac-rupees-deal-in-drugs-case-17118801.html?src=Topic-ART-rupee
Publish Date:Wed, 29 Nov 2017 08:10 PM (IST) | Updated Date:Wed, 29 Nov 2017 08:10 PM (IST)
-खैहरा को फंसाने के लिए 35 लाख की डील के आरोप लगाते हुए जारी की थी ऑडियो क्लिप --- -खैहरा बोले, अगर मैं दोषी हूं तो मुझे फांसी पर टांग दो या गोली मार दो --- कैलाश नाथ, चंडीगढ़: दो दिन से सदन में शांत बैठी कांग्रेस ने शीतकालीन सत्र के अंतिम क्षण में लोक इंसाफ पार्टी के बैंस बंधुओं सिमरजीत सिंह बैंस व बलविंदर सिंह बैंस के खिलाफ निंदा प्रस्ताव पेश कर सबको हैरान कर दिया। संसदीय मामलों के मंत्री ब्रह्म मोहिंदरा ने बैंस बंधुओं की ओर से 35 लाख रुपये की डील की ऑडियो सीडी जारी करने को लेकर हाईकोर्ट के चीफ जस्टिस से अपील की है कि इस मामले में स्वत: संज्ञान लिया जाए।  प्रस्ताव सदन में आते ही नेता प्रतिपक्ष सुखपाल खैहरा ने कहा, 'सरकार उनके खिलाफ साजिश रच रही है। संसदीय मामले के मंत्री को विधायकों के हितों की रक्षा करनी चाहिए, लेकिन मंत्री मेरे खिलाफ साजिश रच रहे हैं। सरकार इस मामले की सीबीआइ जांच करवा ले। मैं खुद चीफ जस्टिस से मिला हूं। उन्होंने मुझे भरोसा दिया है कि वह नाइंसाफी नहीं होने देंगे। अगर मैं दोषी हूं तो मुझे फांसी पर टांग दो या गोली मार दो।' खैहरा ने कहा, 'न तो मैंने और न ही बैंस बंधुओं ने कभी यह कहा कि उन्हें न्यायालय पर भरोसा नहीं है। इसके बावजूद यह प्रस्ताव लाया जा रहा है। वहीं, ब्रह्म मोहिंदरा ने प्रस्ताव का समर्थन करते हुए कहा 'प्रस्ताव में कोई गलत बात नहीं लिखी गई है। खैहरा सीबीआइ जांच की मांग कर रहे थे, न्यायिक जांच हो जाएगी, तो इससे बेहतर क्या होगा।' इसके बाद आप विधायकों व बैंस बंधुओं ने प्रस्ताव के खिलाफ नारेबाजी शुरू कर दी। अकाली दल के विधायक शांत बैठे रहे, जबकि आप विधायक सदन से वॉकआउट कर गए और हंगामे के बीच प्रस्ताव पारित हुआ। प्रस्ताव पर बरती गोपनीयता निंदा प्रस्ताव पर सरकार ने इतनी गोपनीयता रखी कि इसकी जानकारी स्पीकर तक को नहीं हो पाई। जब ब्रह्म मोहिंदरा खड़े हुए, तो स्पीकर ने उन्हें अनाज खरीद पर सरकारी प्रस्ताव पढ़ने को कहा, लेकिन मंत्री ने कहा कि वह एक और प्रस्ताव लेकर आ रहे हैं। सदन की कार्यवाही खत्म होने के बाद कांग्रेस के ही कई विधायक निंदा प्रस्ताव के फैसले पर सहमत नहीं दिखे। यह है मामला 27 नवंबर को बैंस बंधुओं ने एक ऑडियो रिकॉर्डिंग जारी करते हुए दावा किया था कि आप विधायक सुखपाल खैहरा को ड्रग्स मामले में फंसाने के लिए 35 लाख रुपये में डील की गई है। रिकॉर्डिग में बर्खास्त पीसीएस अधिकारी टीके गोयल व पूर्व अकाली-भाजपा सरकार में एडिशनल एडवोकेट जनरल अमित चौधरी के बीच खैहरा को अदालत से राहत न मिलने की बातचीत का दावा किया गया था।