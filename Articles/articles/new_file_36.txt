http://www.jagran.com//uttar-pradesh/hapur-city-kidnapping-of-youth-in-transaction-of-rupees-17121064.html?src=Topic-ART-rupee
Publish Date:Thu, 30 Nov 2017 02:59 AM (IST) | Updated Date:Thu, 30 Nov 2017 02:59 AM (IST)
संवाद सहयोगी,धौलाना: पिलखुवा क्षेत्र के गांव गालंद से मंगलवार की शाम नगर के दो युवकों ने एक युवक का अपहरण कर लिया। अपहरणकर्ताओं ने युवक को नगर की बस्ती बनोखर में छिपा दिया। मामले की जानकारी होने पर पुलिस ने उसे मुक्त कराया। मामला रुपयों के लेन देन का है। पुलिस ने तीनों को गिरफ्तार कर मामले की जांच शुरू कर दी है।  गालंद निवासी टीटू बीती शाम अपने घर पर ही मौजूद था। उस समय उसके परिजन घेर पर गए थे। आरोप है कि तभी वहां पर धौलाना निवासी यामीन व नबाव पहुंचे। वह उसका फिल्मी स्टाइल में अपहरण करके धौलाना ले आए। जब परिजन वापस लौटे तो उन्हें जानकारी हुई। इस पर उन्होंने पुलिस को मामले की जानकारी दी। किसी ने बताया कि आरोपी धौलाना के बनोखर मोहल्ले के हैं। पुलिस ने रात के समय बनोखर में दबिश देकर टीटू को सकुशल बरामद कर लिया। पुलिस ने दोनों आरोपियों व टीटू को हिरासत में लेकर पूछताछ की तो पता चला कि इनके बीच में रुपयों के लेन देन का मामला है। जिसके चलते आरोपी उसे गालंद से उठाकर लाए हैं। वहीं टीटू के परिजन का कहना है पैसे टीटू के पास नहीं, बल्कि उसके किसी दोस्त के पास थे। इस संबंध में एसओ नरेंद्र शर्मा का कहना है कि लेन देन के मामले में मारपीट की गई है। मामले की जांच की जा रही है।