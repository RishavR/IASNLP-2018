http://www.jagran.com//uttar-pradesh/aligarh-city-no-atm-card-crossing-10-thousand-rupees-from-account-17120526.html?src=Topic-ART-rupee
Publish Date:Thu, 30 Nov 2017 01:14 AM (IST) | Updated Date:Thu, 30 Nov 2017 01:14 AM (IST)
अलीगढ़ : छर्रा अब तक एटीएम से रकम पार होने की खबरें तो अक्सर सुनी होंगी, मगर पहला वाक्या है जब ग्राहक के पास अब तक एटीएम कार्ड नहीं, पर खाते से 10 हजार रुपये की रकम पलक झपकते पार हो गई। ग्राहक को जानकारी तब हुई जब उसके मोबाइल फोन पर मैसेज आया। पीड़ित युवक ने मामले की छर्रा थाने में तहरीर दी है। पुलिस मामले की जांच कर रही है। छर्रा के मोहल्ला शिवपुरी निवासी अमरदीप ने बताया कि कस्बा स्थित पंजाब नेशनल बैंक शाखा में बचत खाता है। जिसमें करीब 27 हजार रुपये मौजूद थे। 20 नवंबर को मोबाइल फोन पर खाते में से 10 हजार रुपये भुगतान होने का मैसेज आया तो उसके होश उड़ गए। उसने फौरन बैंक की शाखा में जाकर मामले की जानकारी की। पीड़ित अमरदीप तब चौंक गए जब बैंक कर्मियों ने बताया कि एटीएम कार्ड द्वारा 10 हजार का भुगतान हुआ है। बकौल अमरदीप, उसने अभी तक बैंक से एटीएम कार्ड ही नहीं लिया है। पुलिस मामले की जांच कर रही है। पुलिस भी ये सुनकर हैरान है कि आखिर, इस तरह ग्राहक के साथ धोखाधड़ी कैसे हो गई? अक्सर एटीएम से पैसा निकालने की शिकायतें पुलिस के पास अब तक जरूर आती रही हैं। इस संबंध में बैंक शाखा प्रबंधक राजन कुमार ने बताया कि एटीएम का क्लोन तैयार करके क्रास मशीन से पैसा निकाला गया है। मगर, इस तरह का पहला मामला है। 