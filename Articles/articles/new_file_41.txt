http://www.jagran.com//uttar-pradesh/noida-two-hundred-caror-rupees-for-metro-17118922.html?src=Topic-ART-rupee
Publish Date:Wed, 29 Nov 2017 08:29 PM (IST) | Updated Date:Wed, 29 Nov 2017 08:29 PM (IST)
जागरण संवाददाता, नोएडा :  नोएडा ग्रेटर नोएडा मेट्रो के अंतिम चरण का कार्य तेजी से पूरा किया जा सकेगा। इसके लिए एनसीआर प्लानिंग बोर्ड (एनसीआरपीबी) द्वारा परियोजना के लिए वित्तीय सहायता के रूप में दो सौ करोड़ के लोन की किस्त की स्वीकृति जारी कर दी है। इस प्रकार परियोजना हेतु फंडिंग पैटर्न के अनुसार कुल ऋण की धनराशि 1587 करोड़ रुपये में से अब तक 930 करोड़ रुपये एनसीआर प्लानिंग बोर्ड द्वारा जारी किए चुके हैं। यह स्वीकृति जारी होने के बाद कुल धनराशि 1130 करोड़ रुपये हो गई है। यह ऋण सात प्रतिशत वार्षिक ब्याज की दर पर जारी किया गया है। इस धनराशि के जारी होने से परियोजना के अंतिम चरण को गति मिलेगी साथ ही शेष कार्य भी तेजी से पूरा होगा।  नोएडा से ग्रेटर नोएडा मेट्रो रूट के लिए 5503 करोड़ रुपए खर्च किए जा रहे हैं। रूट पर कुल 22 स्टेशन है। मेट्रो के इस ट्रेक की कुल लंबाई 29.7 किलोमीटर है। जनवरी से ट्रैक पर ट्रायल किया जाना प्रस्तावित है। तीन माह के ट्रायल के बाद मेट्रो को यात्रियों के लिए खोले जाने की तैयारी है। मेट्रो की इस परियोजना की सबसे बड़ी बाधक फंड थी लेकिन यह गतिरोध भी समाप्त हो गया है। एनसीआर प्लानिंग बोर्ड द्वारा दो सौ करोड़ रुपये किश्त के रूप में जारी कर दिए गए। ऐसे में अब तक एनसीआर प्लानिंग बोर्ड के जरिए कुल 1130 करोड़ रुपए मिल चुके हैं। वहीं, बजट का ग्राफ देखे तो केंद्र सरकार, नोएडा व ग्रेटर नोएडा प्राधिकरण द्वारा मेट्रो के लिए कुल 1941.24 करोड़ रुपये दिए जाने थे। जिसमें केंद्र सरकार द्वारा अभी तक एक रुपया भी नहीं दिया गया है। जबकि केंद्र सरकार को इस परियोजना के लिए 970 करोड़ रुपये दिए जाने थे। पैसे न मिलने की वजह प्रदेश सरकार का केंद्र सरकार के साथ एमओयू साइन नहीं होना है। जबकि एनएमआरसी द्वारा इसके लिए चार बार रिमाइंडर जारी किया जा चुका है। वहीं नोएडा प्राधिकरण ने 679.43 करोड़ में से 210.03 करोड़ रुपये, ग्रेटर नोएडा प्राधिकरण की ओर से 291.18 करोड़ में से 90.01 करोड़ रुपये दिए जा चुके हैं। इसके अलावा एनसीआर प्लानिंग बोर्ड की तरफ से 1587 करोड़ रुपए दिए जाने है। इसमे 930 करोड़ रुपये दिए जा चुके हैं। वहीं, परियोजना में कुल 339 करोड़ रुपये लैंड कास्ट और टैक्स के रूप में 306 करोड़ रुपये शामिल हैं। 